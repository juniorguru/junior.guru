# 💸 Jak funguje placení za klub
Klub je na první dva týdny zdarma, ale pak se za něj platí. Jak to přesně funguje?

## Za Discord platit nemusíš 🆓
Discord je platforma, kde si může kdokoliv zdarma vytvořit účet a založit vlastní komunitu. Firma Discord vydělává na tom, že si lidi kupují tzv. _Nitro_, prémiové členství. To umožňuje používat víc emoji, posílat větší obrázky, apod.

Na Discordu není pouze klub, můžeš se přidat i do dalších skupin a komunit. Třeba čeští [Pythonisti](https://discord.gg/wUfGAQ7jVv) nebo [Frontendisti](https://discord.gg/XMc85GPHQg). Tyto komunity jsou na rozdíl od klubu zdarma.

## Placení za klub 💳
Kromě účtu na Discordu máš ještě [účet a nastavení na junior.guru](https://juniorguru.memberful.com/), kde se řeší placení. Na konci zkušebního období ti přijde mail, ať zadáš kartu. Když to neuděláš, přístup ti skončí.

Jinak než kartou platit nelze. Neboj, k údajům nemá přístup nikdo z junior.guru. Ani já! Jsou bezpečně uchovány platební bránou Stripe, což je světoznámá služba s hromadou zabezpečení a certifikátů. Pokud potřebuješ větší pocit bezpečí, využij tzv. virtuální platební karty, které dnes banky běžně nabízí.

## Za co platíš 🧐
Díky penězům z předplatného může <@HONZA> provozovat a rozvíjet junior.guru na plný úvazek. Stará se o klub, organizuje přednášky, programuje mě, píše kapitoly do příručky a mnoho dalšího. Cena je nastavena na úplné minimum, aby si klub mohlo dovolit pokud možno co nejvíc lidí.

V ceně není garance toho, že se ti tu za každých okolností dostane pomoci. Taková služba by byla velmi drahá. Zdejší profesionálové se ti věnují zdarma a z dobré vůle. Odměnou je jim radost, když vidí, že se ti daří, nebo když jim poděkuješ.

## Stipendium 🆘
Pokud se ti klub líbí, ale na předplatné nemáš, [zažádej si o stipendium](https://junior.guru/finaid/).
