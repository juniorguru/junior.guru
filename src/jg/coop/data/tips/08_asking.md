# 🧐 Proč je dobré se ptát
Klub je přínosný, i pokud si tady jen čteš. Nejsi však na Wikipedii, tohle je komunita! Když se zapojíš, poslouží ti mnohem lépe. Žádný strach, nic jako hloupá otázka tady neexistuje.

## Ptej se i na „blbosti” 🙋
Přijde ti, že tvé dotazy jsou moc základní? Čím banálnější problém, tím snáz a rychleji ti může někdo odpovědět! Na obtížný problém je potřeba senior s mnoha lety praxe, ale zapomenutou závorku ti lehce opraví i junioři, kteří na tom jsou jen o něco lépe než ty. Svou otázkou jim dáváš šanci uvědomit si, že už něco umí, a radovat se, že dokázali poradit.

## Kdo se ptá, ten se dozví 💭
Zajímá tě něco? Ptej se. Nejsi ve škole, kde se dotazy a chyby neodpouští. V klubu si myslíme, že je lepší se zeptat, a to klidně i „blbě”, než mlčet a nevědět. Každé nové téma k diskuzi je fajn. To, co vrtá hlavou tobě, často zajímá dalších třicet lidí, akorát nemají odvahu se zeptat.

## Jak se ptát 🤔
Pokud existuje způsob, jak se zeptat lépe, nebo jak lze problém příště řešit i bez nás, tak ti to rádi a bez keců ukážeme. Nikoho neobtěžuješ. Není vůbec snadné položit programátorský dotaz správně a se vším, co k tomu patří. Je to dovednost, jako každá jiná. Naučíš se ji jen tím, že se budeš často ptát. A taky přečtením [návodu v příručce](https://junior.guru/handbook/help/) 😀
