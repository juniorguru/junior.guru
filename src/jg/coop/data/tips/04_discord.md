# 💬 Jak funguje Discord
Co to vlastně ten Discord je? Jak tady správně komunikovat? K čemu jsou a jak fungují vlákna?

## Co je Discord? 👾
Něco mezi sociální sítí a chatovací aplikací. Původně to začalo jako služba pro hráče, ale dnes už je tu všechno. Kdokoliv si tady může založit skupinu a pozvat do ní lidi, podobně jako na Facebooku. Skupiny jsou ale soukromé a jen na pozvánky, spíš jako na WhatsApp. Každá skupina („Discord server“) se dělí na diskuzní kanály, podobně jako to má Slack. A navíc jsou tady hlasové kanály, kde se lidi mohou na jeden klik spojit přes (video)hovor.

Jestli něco takového vidíš poprvé, asi ti z toho jde hlava kolem. Dej tomu čas a neboj se ptát moderátorů. Může se hodit i [nápověda](https://support.discord.com/hc/en-us/categories/200404398).

## Odpovídání ↩️
Je to tady chat, takže zprávy se sypou jedna za druhou. Aby šlo snadněji sledovat prolínající se diskuze nebo reagovat i na příspěvky z hlubin historie, jde na předchozí zprávy navazovat použitím funkce _Odpovědět_ („reply“). Má ikonu zatočené šipky.

## Vlákna 🧵
Když otevíráš téma, které se může hodně rozjet, hodí se založit vlákno („thread“). Díky němu se diskuze rozdělí a zprávy k tématu se schovají na jedno místo, které má vlastní název. Nemotá se přes sebe víc diskuzí v hlavním kanálu a lépe se to čte.

Do většiny kanálů můžeš psát volně a nemusíš nad tím moc přemýšlet, ale Rituály (<#INTRO>, <#TIL>, <#VENTING>) mají speciální režim. Aby zůstaly přehledné, odpovídá se v nich pouze pomocí vláken.

Vlákno zmizí ze seznamu kanálů po týdnu bez aktivity. Můžeš ho ale kdykoliv oživit novým příspěvkem.

## Upozornění 🔕
Každý kanál můžeš „umlčet“. Jdi do něj a použij zvoneček. Na počítači je v horní liště, na mobilu se lišta zobrazí, až když zprava vysuneš seznam členů.

Existuje i nastavení, kde si můžeš přehledně nastavit upozornění pro celý klub. Nad seznamem kanálů ťukni na _junior.guru_ (název Discord serveru) a otevře se nabídka. Tam opět hledej ikonu zvonečku.
