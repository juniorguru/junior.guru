name: ITnetwork
url: https://www.itnetwork.cz/
cz_business_id: 5861381
sk_business_id: 52681581
usp_description: |
  ITnetwork je pravděpodobně **největší český poskytovatel IT kurzů** na počet studentů.

  Pořádá velké množství **jednodenních školení** zaměřených na programování (C#, Java, PHP, JavaScript, Python…), testování nebo databáze. Kromě toho organizuje i **delší rekvalifikační kurzy** hrazené Úřadem práce, kde se studenti učí online vlastním tempem skrze **samostatné čtení e-learningu** v kombinaci s následnou prezenční výukou v Praze.

  ITnetwork založili v roce 2009 jako svůj studentský projekt dva programátoři, David Hartinger (dříve Čápka) a David Jančík. První z nich studoval Unicorn University, která byla na webu dlouhá léta zobrazována jako prominentní partner projektu.

  [Původně šlo o sociální síť](https://web.archive.org/web/20150621214643/http://www.itnetwork.cz/o-projektu) pro české a slovenské začátečníky v programování. Vedle novinek z oboru a diskuzního fóra se na portálu začaly objevovat i **návody publikované velkým množstvím autorů**. Tyto časem přerostly v kolekci ucelených, částečně zpoplatněných kurzů. Ceny byly velmi dostupné, v řádu desetikorun. Ze strany některých odborníků zaznívala kritika, že kvalita výukových materiálů na ITnetworku kolísá. I přesto si ITnetwork mezi začátečníky získal pověst oblíbeného zdroje vědomostí.

  Když přišel covid, ITnetwork se pod vlivem poptávky **transformoval na poskytovatele kurzů**. Díky ohromné návštěvnosti a velkému množství návodů, kde se mohli návštěvníci za pár korun stát „studenty“, se mohli hned prezentovat jako největší česká IT akademie. Z článků se postupně stal [e-learning](https://www.itnetwork.cz/it-e-learning) a aspekty sociální sítě ustoupily do pozadí. Jejich kurzy dodnes cílí na zájemce, pro které je důležitá nízká cena, pod heslem „vzdělání má být dostupné každému“.

  Marketing ITnetworku se už od raných dob vyznačoval **zdůrazňováním statisícových výdělků a atraktivních kariérních možností v IT**. Ty jsou pro zkušené programátory skutečně dosažitelné, ale v kontextu prezentace na webu ITnetworku nebo v jejich reklamách nemusí být začátečníkům vždy zřejmé, že cesta k nim může trvat i několik let. Ani po roce 2023, kdy se situace na trhu práce pro juniory zkomplikovala, v tomto stylu komunikace firma nepolevila, veřejně však již nenabízí garanci zaměstnání.
